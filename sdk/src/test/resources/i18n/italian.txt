Il nostro Paese sformato ha bisogno di equilibrio

"Il solo vero augurio che vorrei fare anche a noi tutti, è che lei possa sentirsi, e addirittura essere, colei o colui che presiede e rappresenta l’Italia normale”. La lettera d’autore al prossimo inquilino del Quirinale dallo speciale dell’Espresso di domenica 2 gennaio.

Cara o caro Presidente,

da quando sono al mondo sento parlare del mio Paese come di un ammalato cronico, sempre sull’orlo del collasso. Emergenza e crisi, parole che indicano situazioni straordinarie, sono invece, in Italia, tra le più ordinarie. Scandiscono le nostre giornate da molto prima della pestilenza, direi da un paio di generazioni. Forse da quando l’entusiasmo del Dopoguerra e della ricostruzione andò attenuandosi e infine venne ingoiato da quel «progresso scorsoio» così ben detto da Andrea Zanzotto.
