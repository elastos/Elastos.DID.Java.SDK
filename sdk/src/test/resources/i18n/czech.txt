Máte chřipku, rýmu nebo covid? Experti vysvětlili, jak poznat rozdíl. A kdy jít na test

S panickou myšlenkou „mám covid“ se potýkala už většina lidí. Ne vždy se však jedná o virus, který poslední dva roky svírá svět. Někdy je to pouhé nachlazení a jindy zase chřipka, některé příznaky jsou totiž totožné. Jak rozeznat, o jaké onemocnění se jedná, se stanicí CNN probrali dva experti.

Bolest v krku, rýma a bolest svalů, ještě před několika lety mnoho lidí nad těmito příznaky mávlo rukou a připsali je nachlazení, nebo chřipce, většina z nich nešla ani k lékaři. Během pandemie covidu-19 však na sobě lidé pozorují každé zakašlání nebo kýchnutí. Někdy je opravdu těžké rozeznat, zda se člověk potýká s „obyčejnou“ chřipkou, „běžným“ nachlazením, nebo „zákeřným“ covidem-19.

Epidemiolog Abdul El-Sayed se vyjádřil i k nové mutaci covidu-19 omikron, o které se předvídá, že se stane dominantní formou viru. „Ano, šíří se, ale hospitalizace případů s omikronem jsou nízké,“ uvedl El-Sayed a dodal, že u očkovaných má omikron mírný průběh. „Je důležité pamatovat si, vakcína jakoby upozorňuje náš imunitní systém, nutí ho být na pozoru před viry, zaměřovat se na ně a ničit je. Tento efekt se umocňuje po posilovací dávce. Takže symptomy, které pak při nákaze pociťujete, jsou mírnější,“ objasnil odborník.
